በመጪው ሰኔ ወር ላይ የሚካሄደውን አገራዊ ምርጫ አስመልክቶ እየተከናወኑ ያሉ የቅድመ ምርጫ እንቅስቃሴዎችን በመዘገብ ረገድ፣ የመገናኛ ብዙኃን እየሄዱበት ያለው መንገድ ከሚጠበቀው በታች እንደሆነ ምሁራን ጠቆሙ፡፡

ምንም እንኳ ወቅቱ የምርጫ ወቅት ቢሆንም ከመገናኛ ብዙኃን ተቋማትና ባለሙያዎች በኩል ስለጉዳዩ የሰጡት ትኩረት ከማነሱ የተነሳና ለመራጩ ሕዝብ ተገቢው መረጃ እየደረሰ ባለመሆኑ፣ በሕዝቡ ዘንድ እየታየ ያለው መቀዝቀዝ አገሪቱ የምርጫ ዘመን ላይ መሆኗን የተዘነጋ ይመስላል ሲሉ የዩኒቨርሲቲ ምሁራን ተናግረዋል፡፡

ትራንስፓረንሲ ኢትዮጵያ የተባለ ድርጅት የመገናኛ ብዙኃን የቀጣዩን አገራዊ ምርጫ አስመልክተው እየሠሯቸው ያሉ ዘገባዎች ጥንካሬና ድክመቶች፣ እንዲሁም ኃላፊነቶች በሚል ማክሰኞ ግንቦት 24 ቀን 2013 ዓ.ም. የውይይት መድረክ አዘጋጅቶ ነበር፡፡

በውይይት የመነሻ ጽሑፍ ያቀረቡት የሐዋሳ ዩኒቨርሲቲ የጋዜጠኝነትና ተግባቦት ትምህርት ክፍል መምህር አቶ ፍሬዘር እጅጉ ከየካቲት 2013 ዓ.ም. እስከ ግንቦት 15 ቀን 2013 ዓ.ም. አካሄድነው ባሉት የዳሰሳ ጥናት፣ የመገናኛ ብዙኃን ለምርጫው የሰጡት የዘገባ ሽፋን ከ20 በመቶ እንደማይበልጥ ገልጸዋል፡፡

አቶ ፍሬዘር በሦስት ተከታታይ ወራት በተመረጡ ስድስት የመገናኛ ብዙኃን ተቋማት በ97 ቀናት ውስጥ በ208 ዜናዎች አየር ላይ በሄዱባቸው ከ1,000 በላይ ሰዓታት፣ ቀጣዩን አገራዊ ምርጫ አስመልክተው የዘገቧቸውን ዜናዎች ምን ያህል እንደነበሩ፣ ምንስ ይመስሉ እንደነበርና ምን ዓይነት ይዘት እንደነበራቸው ያካሄዱትን የዳሰሳ ጥናት ውጤት ይፋ አድርገዋል፡፡

በዚህም በተወሰኑ ሚዲያዎች የምርጫ ጉዳይን ከአሥር በመቶ በታች የዜና ሽፋን ሲሰጡ ሌሎች ደግሞ ከ20 በመቶ የማይበልጥ እንደሆነ፣ አልፎ አልፎ ደግሞ የወጡት መረጃዎች በምሥል፣ በጽሑፍ ወይም ያለ ምንም ሽፋን ያለፉበት ጊዜ እንደነበር አቶ ፍሬዘር አስረድተዋል፡፡

‹‹በሌላ በኩል አንዳንድ የሚዲያ ተቋማት ምርጫውን የረሱት ይመስላል፡፡ ምንም ዓይነት ዘገባ አያስተልፉም ነበር፤›› ብለዋል፡፡

በአብዛኛው የዜና ዘገባ ሲቀርብ የተስተዋለው ጋዜጠኞች የተፎካካሪ ፓርቲዎችን ሐሳብ ሙሉ ለሙሉ ከማቅረብ ይልቅ፣ ሐሳባቸውን በመቆራረጥ አንዳንድ መንግሥትና ገዥው ፓርቲን የሚደግፉ የሚመስሉ ሐሳቦችን ለሕዝብ ማቅረብና የፓርቲዎችን አቋም ያላግባብ ላልተፈለገ ዓላማ የማዋል ዝንባሌ እንደተስተዋለ ተናግረዋል፡፡

በተመሳሳይ ምርጫው አገራዊ ክብደቱና ተፈላጊነቱ ከፍተኛ ሆኖ እያለ ለማኅበራዊ ጉዳዮች ትኩረት በመስጠት ስለምርጫው መነሳትና መወራት የነበረባቸው እንደ አማራጭ የፖለቲካ ፓርቲ ሐሳቦች፣ ፕሮግራሞችና ለመራጩ ሕዝብ መድረስ የነበረባቸው ጉዳዮች በሚገባ ባለመዘገባቸው መራጩ ሕዝብ አስፈላጊው መረጃ ኖሮት ለምርጫ እንዲዘጋጅ እየተደረገ አይደለም ብለዋል፡፡

የክትትል ዘገባ ማነስና ሐሳብ የሰነዘሩ ፓርቲዎች በሰጡት ሐሳብ ልክ ሳይሆን ተቆራርጦ እንዲቀርብ እየተሄደበት ያለው የመገናኛ ብዙኃን ሚና፣ የዜጎችን በመረጃ ተደግፎና ንቁ በሆነ መንገድ የመምረጥ ተሳትፎ ላይ አሉታዊ ተፅዕኖ እያሳደረ እንደሆነም አክለው ተናግረዋል፡፡

በሌላ በኩል በአዲስ አበባ ዩኒቨርሲቲ የጋዜጠኝነት ትምህርት ክፍል መምህር አቶ በለው አንለይ፣ ምንም እንኳ ካለፉት የምርጫ ዘመናት በተለየ ሁኔታ የሚዲያ ተቋማት በብዛት ያሉ ቢሆንም በዚህ የምርጫ ወቅት መዘገብ ከነበረባቸው ወቅታዊ የምርጫ አጀንዳዎች በተለየ ሁኔታ ሌሎች ጉዳዮች ላይ ትኩረት መብዛቱ ወቅቱ የምርጫ ዘመን እንዳይመስል እያደረገው ነው ብለዋል፡፡

አየር ላይ ያሉ ዘገባዎች የሚዛናዊነት ችግር እንደሚታይባቸው፣ ዜናዎቹ ከአንድ ወገን ብቻ የተቀዱ እንጂ የሕዝቡን አስተያየት በሚገባ ያላካበቱ እንደሆኑ አመላክተዋል፡፡ ሕዝብ ፈራጅና ተናጋሪ መሆን ሲገባውና እየተካሄዱ ያሉ የምርጫ ክርክሮች በአዳራሽ ሕዝብ ባለበት መሆን ሲኖርባቸው፣ በሚዲያ ስቱዲዮ ውስጥ ተቀርፀው ለሕዝብ ለዕይታ ብቻ መቅረባቸው፣ የፖለቲካ ፓርቲዎችና የሚዲያ ተቋማት ተዋናይነት መብዛቱ ባለቤቱ የሆነውን ሕዝብ የረሳ የምርጫ ሒደት አስመስሎታል ብለዋል፡፡

አቶ በለው በሌላ በኩል መገናኛ ብዙኃን እየዘገቧቸው ያሉ ዜናዎች ክስተትን መሠረት ያደረጉ መሆናቸው፣ የመረጃዎችን ሚዛናዊነት ጥያቄ ውስጥ የሚያስገባ ነው ሲል ገልጸውታል፡፡

ለአብነትም በመገናኛ ብዙኃን በኩል እየተዘገቡ ያሉ ዘገባዎች የምርጫ ቦርድ መልዕክት፣ የፖለቲካ ፓርቲዎች መግለጫ፣ የድጋፍ ሠልፎች፣ የባለሥልጣናት ንግግሮች፣ ወይም የፖለቲካ ፓርቲዎች ማንፌስቶና ፕሮግራሞች እንደሚበዙበት ጠቁመዋል፡፡

በሌላ በኩል የፖለቲካ ፓርቲዎች ፕሮግራማቸውንና ፖለሲዎቻቸውን አንዲያስተዋውቁ የጋዜጦች ዓምድ ቢፈቀድላቸውም፣ በተለይም በአዲስ ዘመንና በአዲስ ልሳን ጋዜጦች ያለ ምንም የፓርቲዎች መልዕክት ዓምዶቹ ባዶ ሆነው መታተማቸውን ለማወቅ ተችሏል፡

የመገናኛ ብዙኃን ባለሥልጣን ዳይሬክተር አቶ መሐመድ ኢድሪስ ስለመገናኛ ብዙኃን አዘጋገብና ወገንተኝነት፣ እንዲሁም የሚዲያ ተቋማት ወቅታዊ የሆነውን ምርጫ በሚገባ ሽፋን እንዲሰጡ በማድረግ ረገድ በተለያዩ ጊዜያት ለተቋማቱ ከባለሥልጣኑ በኩል ግፊት እንደሚደረግ አስረድተዋል፡፡

ነገር ግን ባለሥልጣኑ የመገናኛ ብዙኃን ለምርጫው በተገቢው ሁኔታ ሽፋን ሰጥተዋል ወይም አልሰጡም የሚለውን ጉዳይ፣ ከምርጫው ቡኋላ በሚደረግ ጥናት እንደሚያሳየው ለሪፖርተር ተናግረዋል፡፡